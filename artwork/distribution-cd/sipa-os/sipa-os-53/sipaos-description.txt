SIPA OS คืออะไร
SIPA OS เป็นซอฟต์แวร์ระบบปฏิบัติการลินุกซ์โดยใช้ Ubuntu เป็นฐานการพัฒนาซึ่งสามารถใช้งานได้บนเครื่องคอมพิวเตอร์ทั่วไป โดย SIPA เห็นว่าการที่จะต้องใช้ซอฟต์แวร์ระบบปฏิบัติการที่เป็นซอฟต์แวร์เชิงพาณิชย์นั้น นอกจากจะสิ้นเปลืองและไม่ปลอดภัยแล้ว เราจะไม่สามารถใช้งานได้อย่างยั่งยืนอีกด้วย ทาง SIPA จึงพัฒนาระบบปฏิบัติการ SIPA OS ที่เป็นระบบปฏิบัติการโอเพนซอร์สทั้งระบบขึ้นมาให้ใช้งาน เพื่อเป็นทางเลือกในการใช้งานคอมพิวเตอร์ที่ต้องการความประหยัด และความปลอดภัย ที่สามารถใช้งานได้อย่างยั่งยืน

Open Source Software คืออะไร
ซอฟต์แวร์โอเพนซอร์ซคือ ซอฟต์แวร์ที่ให้อิสระกับผู้ใช้งานโดยไม่มีข้อจำกัดในการใช้งานใด ๆ ทำให้ผู้ใช้งานไม่ต้องกังวลเกี่ยวกับการละเมิดลิขสิทธิ์ซอฟต์แวร์ นอกจากนี้ยังเปิดโอกาสให้นักพัฒนาสามารถทำการปรับปรุงซอฟต์แวร์ให้เกิดความเหมาะสมและหลากหลายได้อีกด้วย ส่วนคุณภาพของซอฟต์แวร์โอเพนซอร์สนั้นได้รับการยอมรับมาแล้วทั่วโลก หลายตัวพิสูจน์ให้เห็นแล้วว่ามีความสามารถมากกว่าซอฟต์แวร์เชิงพาณิชย์ อย่างเว็บเซิร์ฟเวอร์ชื่อ Apache ที่มีการใช้งานในเซิร์ฟเวอร์ทั้งหมดมากกว่า 70 เปอร์เซ็นต์ นอกจากนี้ซอฟต์แวร์โอเพนซอร์สยังได้รับความร่วมมือจากนักพัฒนาทั่วทุกมุมโลกทำให้มั่นใจได้ว่าซอฟต์แวร์จะมีการพัฒนาอย่างต่อเนื่อง

=======

การใช้งาน Suriyan เบื้องต้น
ใส่แผ่น CD Suriyan ลงในเครื่อง
เริ่มระบบใหม่ และกำหนดค่าให้คอมพิวเตอร์เริ่มใช้งานจากแผ่นซีดี
จะพบเมนูเลือกภาษาของ Suriyan ให้เลือกภาษาที่ต้องการ
เลือกเมนูแรก Try Suriyan without any change to your computer
รอ Suriyan บูตจนกว่าจะพร้อมใช้งาน
เมื่อระบบบูตเสร็จแล้วจะสามารถใช้งาน Suriyan ได้โดยไม่มีการแก้ไขข้อมูลใดๆในเครื่อง

การติดตั้ง Suriyan
สำรองข้อมูลที่สำคัญให้เรียบร้อย
ทำตามขั้นตอน การใช้งาน Suriyan เบื้องต้น
ดับเบิ้ลคลิกที่ไอคอน Install Suriyan
เลือกภาษาที่ต้องการ
เลือกพื้นที่ที่อาศัยอยู่ เพื่อกำหนดเขตเวลา
เลือกภาษาสำหรับแป้นพิมพ์ สามารถทดสอบความถูกต้องได้ที่ช่องทดสอบพิมพ์ด้านล่าง
เลือกวิธีการจัดการฮาร์ดดิสก์ตามต้องการ สำหรับการติดตั้งเพื่อใช้งานคู่กับ Windows แนะนำให้เลือก ติดตั้งบนพื้นที่ว่างที่เหลืออยู่
กำหนดชื่อผู้ใช้คอมพิวเตอร์ เพื่อใช้ในการเข้าระบบ
ระบบจะให้ตรวจสอบการกำหนดค่าต่างๆ ก่อนคัดลอกข้อมูลลงฮาร์ดดิสก์
รอให้ระบบคัดลอกข้อมูลจนเสร็จ จากนั้นสั่งรีสตาร์ทเครื่อง และนำแผ่นซีดีออก

